Dużo mówi się o interpretacji Krajowej Informacji Skarbowej, z której wynika, że składający zapytanie przedsiębiorca-programista zapłaci bardzo korzystną stawkę podatku: 5 procent. Nie oznacza to jednak, że w identyczny sposób potraktowane zostaną inne przypadki. Przy okazji okazuje się również, że preferencyjna stawka będzie przysługiwać dopiero od 2020 roku.
Jedyne 5 procent
Jak wynika z najnowszej interpretacji Urzędu Skarbowego, zarabiający na prawach własności intelektualnej mogą płacić jedyne 5 procent podatku od dochodów. Wszystko dzięki założeniu firmy i przeniesieniu na kontrahenta prawa autorskiego do swoich dzieł. Nowinka ma związek z obowiązującą od początku tego roku ulgą na działalność innowacyjną, tzw. IP Box. Dotyczy ona twórców, którzy dostarczają rozwiązania z zakresu nowych technologii, takie jak na przykład programy komputerowe. Nowe przepisy okazują się jednak dość zawiłe. Sprawy nie ułatwia fakt, że rzeczona interpretacja dotyczy tylko jednego, konkretnego przypadku.
Jedna interpretacja wiosny nie czyni

– Należy pamiętać, że interpretacja indywidualna zawsze dotyczy konkretnego podmiotu, który złożył wniosek o jej wydanie, a więc nie jest wiążąca w innych sprawach – powiedział nam Mateusz Tondera, doktor nauk prawnych zajmujący się filozofią prawa i prawem dotyczącym nowych technologii. – [interpretacja ta – przyp. red.] stanowi interesujący wgląd w to, jak urząd rozumie przepisy dotyczące usługi IP Box, ale nie rozwiewa wszelkich wątpliwości interpretacyjnych – dodaje Tondera. Oznacza to, że specjaliści IT liczący na możliwość rozliczania się z fiskusem na takich zasadach muszą wziąć pod uwagę kilka czynników.
– (…) nadal nie wiadomo, w jaki sposób organy podatkowe będą interpretowały, czym jest na obszarze interesującym informatyków działalność badawczo-rozwojowa w rozumieniu ustawy – zauważa Tondera. Okazuje się, że w opisywanym przypadku wystarczyła deklaracja zainteresowanego informatyka, aby urząd zaufał mu co do pobudek wykonywanych przez niego czynności i w związku z tym wydał korzystną dla niego decyzję. – Wnioskodawca stwierdził w zapytaniu, że opracowany przez niego program jest efektem takich prac, więc urząd przyjął to za stan faktyczny i w żaden sposób nie weryfikował tych twierdzeń – wyjaśnia Tondera. – Nie oznacza to, że w praktyce nie będzie to każdorazowo i szczegółowo badane przez organy skarbowe – zastrzega. Prawnik zauważa również, że obecne w ustawie stwierdzenie “autorskie prawo do programu komputerowego” stanowiące jeden z typów “kwalifikowanych praw własności intelektualnej” wymienianych przez ustawę, nie zostało jak dotąd zinterpretowane przez właściwy organ. 
Jak sobie radzić?
Specjaliści IT chcący skorzystać z ulgi powinni dokładnie się przygotować. Jak tłumaczy Mateusz Tondera, przedsiębiorcy tworzący programy komputerowe, a następnie przekazujący do nich prawa powinni być gotowi do szczegółowego wykazania, w jaki sposób ich wytwory stanowią efekty działalności badawczo-rozwojowej, a także udowodnienia, że ich oprogramowanie jest objęte autorskim prawem do programu komputerowego. Warto również zwrócić uwagę na wymogi o charakterze księgowym stawiane przez nowe przepisy. Jakie jest zatem najlepsze rozwiązanie? – Wydaje się, że bezpiecznym sposobem na sprawdzenie, czy informatyk ma szansę skorzystać z ulgi IP Box, jest sformułowanie wniosku o indywidualną interpretację podatkową (…) Na tym etapie szczególnie istotne jest dowiedzenie się, jakie kryteria będą przyświecały organom podczas oceny, czy dane oprogramowanie jest efektem działalności badawczo-rozwojowej – ocenia Tondera. – Omawiana interpretacja jest przesłanką do ostrożnego optymizmu dla wszystkich przedsiębiorców-informatyków, którzy opracowują i przekazują kontrahentom nowe oprogramowanie, ale warto najpierw poddać swój przypadek uważnej analizie prawnej – podsumowuje prawnik.
Ulga jednak za rok
W wyniku dyskusji dotyczących ulgi IP Box okazało się, że stawka podatku w wysokości 5 procent będzie przysługiwać dopiero w 2020 roku. W uzasadnieniu do projektu strona rządowa zapewniała, że “podatnik będzie miał możliwość stosowania przedmiotowej ulgi przez cały okres trwania ochrony prawnej kwalifikowanych praw własności intelektualnej”, ale w objaśnieniach dotyczących ulgi z 15 lipca (str. 67 i 80) czytamy, że niemożliwe jest skorzystanie z niej w trakcie roku podatkowego. Póki co podatnik osiągający dochody z kwalifikowanego IP musi płacić zaliczki na dotychczasowych zasadach, czyli, w wypadku CIT 19 lub 9 procent, a w przypadku PIT 18, 32 lub 19 procent.
 