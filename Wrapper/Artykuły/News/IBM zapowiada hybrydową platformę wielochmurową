Niedawno zakończono proces przejęcia spółki Red Hat przez IBM, a teraz rzucono trochę światła na powody stojące za tą decyzją. Gigant powiększony o cenioną w środowisku linuksowym firmę zapowiada projekt, który ma zrewolucjonizować podejście do rozwiązań chmurowych. Projekt Red Hat OpenShift umożliwi korzystanie z różnych chmur przy użyciu jednego programu.
“Ci od pecetów”
Widać, że IBM kupił Red Hat, spółkę szczególnie zasłużoną dla społeczności linuksowej, nie bez powodu. Wygląda na to, że zasilone w ten sposób przedsiębiorstwo ostro bierze się do pracy. Niedawno informowaliśmy o zakończeniu procesu przejęcia, który oficjalnie potwierdzono w październiku 2018 roku (to jedna z największych transakcji w dziejach branży informatycznej i nie tylko), a teraz dowiadujemy się nieco więcej na temat intencji zarządu powiększonej spółki.
IBM, zwany również Big Blue, w świadomości przeciętnego użytkownika rysuje się przede wszystkim jako “ta firma od pierwszego peceta” (sławetny model 5150, który zadebiutował w 1981 roku). Z czasem model biznesowy giganta wyewoluował jednak w nieco innych kierunkach. Przedsiębiorstwo technologiczne powstałe w 1911 roku w Stanach Zjednoczonych nie zajmuje już tak potężnej pozycji, jak kilkadziesiąt lat temu, ale wciąż ma apetyt na solidny kawałek rynku związanego z nowoczesnymi technologiami. Od początku mówiło się, że nabycie Red Hata ma związek ze świadomością IBM, że dostarczane przez nich rozwiązania chmurowe nie mogą pochwalić się uznaniem porównywalnym do microsoftowego Azure’a czy AWS od Amazona. Przedmiot jednej z większych transakcji w dziejach IT miał być sposobem na poprawienie notowań Big Blue w tym zakresie.
Jeden, by wszystkimi rządzić
Wygląda na to, że niedługo słowa zostaną zamienione w czyny. Gigant technologiczny odpowiadający za “rewolucję pecetową” zapowiada wprowadzenie platformy Red Hat OpenShift, która umożliwi klientom korzystanie z dowolnej wybranej przez nich chmury przy użyciu jednego oprogramowania. Aplikacje napisane i uruchomione przy pomocy narzędzia IBM będzie można obsłużyć we wszystkich publicznych chmurach, takich jak Microsoft Azure, Amazon Web Services, Google Cloud Platform, Alibaba, a także oczywiście IBM Cloud. Rozwiązanie nie ominie również tzw. chmur prywatnych. Jak tłumaczy Arvind Krishna, wiceprezes przedsiębiorstwa odpowiedzialny za IBM Cloud oraz Cognitive Software, projekt firmy “uniezależnia swoje oprogramowanie od centrum przetwarzania danych, any przyśpieszyć migrację firm do środowisk chmury”. Takie podejście ma zapewnić spółce pozycję lidera rynku technologii chmury hybrydowej.
Wygodne pakiety
Nowe funkcjonalności tworzone przy wykorzystaniu technologii cloud mają być dostarczane w postaci zintegrowanych pakietów, tzw. IBM Cloud Paks, a działanie dostarczanego oprogramowania będzie opierać się na jednej platformie i wspólnym zestawie usług wspomagających jej działanie. Ujednolicony interfejs prawdopodobnie przyczyni się do lepszej widoczności wykorzystywanych zasobów, a co za tym idzie, pozytywnie wpłynie na intuicyjność korzystania z rozwiązań chmurowych.
Podstawę pakietów IBM Cloud Paks ma stanowić ponad sto programów z portfolio IBM zoptymalizowanych tak, by bezproblemowo działały na platformie Red Hat OpenShift. Pięć spośród pakietów już udostępniono. Cloud Pak for Applications może stanowić pomoc dla firm m.in. w modernizacji i budowie aplikacji, Cloud Pak for Automation to paczka służąca do efektywnej automatyzacji procesów biznesowych, Cloud Pak for Data pomaga uprościć analizę danych, Cloud Pak for Integration skupia się na integracji w chmurze, a Cloud Pak for Multicloud Management to rozwiązanie dla wszystkich, którym zależy na dobrych praktykach pracy w chmurze hybrydowej. Rozwiązanie będzie oparte o technologie otwartoźródłowe, takie jak Red Hat OpenShift oraz Red Hat Enterprise Linux.