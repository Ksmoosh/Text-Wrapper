Ruszamy z trzecią serią livestreamów z polskimi programistami na świecie. Piotr Nowosielski, CEO Just Join IT, od 14 listopada będzie online rozmawiał z polskimi developerami, którzy opowiedzą o pracy za granicą. Z rozmów dowiecie się jak wygląda kultura pracy w dużych firmach oraz jak dba się w niej o rozwój pracowników. Z kim będziemy rozmawiać w tej edycji?
50 tysięcy uczestników poprzednich dwóch edycji utwierdziło nas w przekonaniu, że po prostu musimy kontynuować serię livestreamów. Dlatego przez ostatnie miesiące pracowaliśmy nad tym, by na jesień ruszyć z trzecią serią programu. Tym razem będziemy rozmawiać z polskimi developerami z Meksyku, Londynu, Seattle oraz Nowego Jorku. Zadamy im szczegółowe pytania dotyczące procesu rekrutacji, ale też codziennego życia w nowym kraju. Chętnie też przekażemy im pytania od Was, dlatego śmiało zadawajcie je w komentarzach pod tym artykułem, ale i na Facebooku.
Polscy programiści na świecie

Pierwszym gościem programu będzie Paweł Mieczkowski, Full Stack .NET Developer w Scottish Enterprise, który mieszka i pracuje w Monterrey, w Meksyku. To bardzo ciekawa historia drogi developera, który 14 lat temu wyjechał, jeszcze jako nastolatek, z Polski, by zwiedzić świat. Pracował dla różnych klientów od rządu Szkocji po stronę zamawiania walut dla American Express. Od 5 lat pomieszkuje w Kolumbii, Brazylii czy Meksyku i pracuje zdalnie z tych właśnie krajów. Livestream odbędzie się 14.11.2018 roku o godz. 20:00.

Tomasz Wiszkowski, Software Developer w Google, to drugi gość trzeciej serii livestreamów. Od ponad 20 lat pracuje w branży IT, a programowaniem zajmuje się od ponad 10 lat. Jak mówi o sobie: param się rzeczami niechcianymi, dzięki czemu wiele razy byłem wysyłany (jako niszowy specjalista) w podróże służbowe. Uwielbia żagle i chodzenie po górach; kiedy pogoda nie pozwala — majsterkuje w domu. Od 2 lat mieszka w Seattle — mieście, o którym marzy od wielu lat. Ta rozmowa odbędzie się 19.11.2018 r. o godz. 20:00.

Trzecim gościem livestreamu będzie Michał Franc, Engineering Lead w Just Eat. Michał pracuje w Londynie, choć swoją przygodę z programowaniem rozpoczął we Wrocławiu. Ma 10-letnie doświadczenie na stanowiskach programisty, architekta i lidera. O sobie mówi, że jest technologicznym poliglotą, postrzegającym kod jako szczegół implementacyjny. Zakochany w vimie, ‘konsoli’ i ‘i3wm’. Skupiony na systemach rozproszonych, ‘micro-servisach’, ‘service-meshu’ oraz tworzeniu skalowalnych rozwiązań w chmurze. Ten livestream odbędzie się 21.11.2018 r. o godz. 20:00.

Programista pasjonat z zamiłowaniem do bezpieczeństwa komputerowego i niskopoziomowych aspektów informatyki będzie gościem kolejnego livestreamu. Gynvael Coldwind, Information Security Engineer w Google’u, jest także autorem książki “Zrozumieć Programowanie” oraz licznych artykułów, publikacji, podcastów i wystąpień poświęconych wspomnianym tematom. Coldwind współzałożył i był kapitanem zespołu “Dragon Sector”, jednej z najlepszych drużyn CTF na świecie. Od 2010 roku mieszka w Zurychu. Rozmowa z nim odbędzie się 27.11.2018 r. o godz. 20:00.

Bartłomiej Smykla, Open Source Engineer w VMware, podczas rozmowy z nami opowie o pracy nad OpenFaaS, narzędziem wpisującym się w popularny ostatnio trend serverless i function as a service. Bartłomiej uważa się za wiecznego junior developera, którego marzeniem jest uczenie się do końca życia. Uważa, że programowanie jest dla każdego i wolny czas poza nauką poświęca na pomaganiu innym starając się propagować ego-less programming. Livestream z Bartłomiejem odbędzie się 29.11.2018 r. o godz. 20:00.

— W przeciwieństwie do moich kolegów z podstawówki, nie miałam w domu peceta składanego razem z ojcem po godzinach jego pracy, nie znałam więc tych wszystkich gier, w które pykali chłopcy na lekcjach informatyki w 1 klasie. Zamiast tego, pisałam programy w LOGO — powiedziała nam Agata Cieplik, Software Developer z Dropboxa, która na co dzień mieszka w Nowym Jorku. Podczas livestreamu zapytamy ją o tym, jak pracuje się w tak dużej firmie. Rozmowa odbędzie się 2.12.2018 r. o godz. 20:00.

Damian Busz jest Fullstack Developerem w Adidasie i pracuje w Monachium. Jak mówi, do Niemiec nie przyjechał dla większej płacy lub ich piwa, lecz po prostu dla swojej dziewczyny. Pracuje dla firmy, która dostarcza oprogramowanie dla firm takich jak Adidas (w większości dla Adidasa). Najczęściej programuje na backendzie, głównie w Pythonie. Podczas rozmowy zapytamy o proces rekrutacji, ale też o to, w jak wyglądała ścieżka rozwoju tego przeciętnego studenta informatyki. Livestream odbędzie się 3.12.2018 r. o godz. 20:00.

O tym, jak pracuje się na Malcie opowie nam Michał Turek, Frontend Developer w GiG. Mieszka na wyspie o powierzchni porównywalnej do powierzchni Wrocławia, gdzie słoneczne dni występują ponad 300 razy w roku. Przeprowadzka tu była możliwa dzięki ukończeniu technicznej uczelni w Krakowie, a następnie Studiów Podyplomowych w Białymstoku. — Jestem dobrym przykładem na to, ze nawet początkujący programiści mogą spakować walizki i ruszyć tam, gdzie sobie tylko wymarzą — zapowiada. Rozmowa odbędzie się 6.12.2018 r. o godz. 20:00.

Adam Furmanek, Software Development Engineer w Amazonie, jest ostatnim gościem trzeciej edycji livestreamów z polskimi programistami na świecie. Adam do Seattle przyjechał z Krakowa, gdzie skończył Informatykę na WIEiT AGH (dawne samogłoski), przez kilka lat pracował głównie jako programista .NET, a w wolnych chwilach organizował konferencje i prowadził prelekcje na grupach dyskusyjnych. Karierę zaczynał około 2010 roku pisząc aplikacje desktopowe i mobilne w Javie. Livestream z Adamem odbędzie się 10.12.2018 r. o godz. 20:00.
Poprzednie edycje
W poprzednich edycjach rozmawialiśmy z polskimi developerami pracującymi w takich firmach jak: Wikipedia, Microsoft, Akka, Google, VMware, Trivago czy Stripe. Wszystkie rozmowy znajdziecie na kanale Just Join IT, a te, które postanowiliśmy spisać na tekst znajdziecie w naszym magazynie w  zakładce Live Streamy.
Konkurs dla uczestników
Cieszymy się, że jest Was tak dużo i chętnie oglądacie nasze rozmowy z polskimi programistami, dlatego specjalnie dla Was zorganizowaliśmy konkurs. Wystarczy, że udostępnicie na Facebooku krótką wzmiankę o wydarzeniu, dodacie hashtag #JustJoinIT oraz link https://event.justjoin.it/. Spośród wszystkich udostępnień wylosujemy 10 osób, którym wręczymy dowolnie wybrane koszulki. Ogłoszenie wyników nastąpi 27 listopada!

Z góry dziękujemy za wszystkie udostępnienia i zapraszamy 14 listopada o godz. 20:00 na pierwszy livestream!