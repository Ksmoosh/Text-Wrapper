Pozyskanie nowych, jak i zatrzymanie już zatrudnionych pracowników stanowi nie lada wyzwanie. Wydawać się może, że z roku na rok coraz trudniejsze. Firmy konkurują między sobą o pracowników cenowo, jak i coraz bogatszą ofertą pozapłacową. Kreatywność działów odpowiedzialnych za tworzenie ofert pracowniczych zdaje się nie mieć końca. Chcąc przyciągnąć talenty do organizacji oraz budując politykę employer brandingową, powstają także oferty z bogatym pakietem benefitów. Być może niektóre z nich zainspirują i Ciebie, aby wprowadzić dodatkowe bonusy w ofercie i Twojej firmy.

Monika Wańkowicz. Recruitment & Account Manager w IT Kontrakt. Z wykształcenia Doradca Zawodowy i mgr Zarządzania Zasobami Ludzkimi. Z doświadczenia Rekruter, Konsultant i Account Manager w sektorze IT. Z zamiłowania obserwator trendów i praktyk w obszarze zatrudnienia i zarządzania kadrą. Wierzy, że rzemiosło wystarcza, aby pozyskać specjalistów do organizacji, jednak aby ich zatrzymać potrzeba już sztuki przejawiającej się w podejmowaniu celowych działań, budujących kulturę organizacyjną opartą o wartości, współpracę, zaufanie i komunikację.
Benefity w sektorze IT
Jako że to branża IT stanowi inspirację wielu zmian i inicjatyw około pracowniczych, nie można pominąć oferty benefitów w tym sektorze. I tak na klasyczną ofertę składa się: prywatna opieka zdrowotna (często rozszerzana na członków rodziny), karty sportowe, elastyczne godziny pracy, jak i firmowe eventy dla pracowników.

Pracodawcy często oferują także: dostawy owoców i warzyw do biura, wraz z dodatkowymi przekąskami i dodatkami do codziennej kawy (płatki śniadaniowe, słodycze, napoje, soki, różne rodzaje mleka, nutella, etc.), jak i organizowanie wspólnych śniadań, lunchy czy innych wspólnych posiłków, które przyjmują postać wydarzeń okazjonalnych bądź udostępnienie pracownikom kart przedpłaconych (np. kart lunchowych). 
Do oferty pozapłacowej część pracodawców zalicza także kwestie związane ze środowiskiem i kulturą pracy, na którą składa się: nieformalny dresscode, swobodny dostęp do managementu, programy mentorskie czy funkcja buddy dla nowo zatrudnionych osób.

W kontekście badań przeprowadzonych przez Benefit Systems mówiących o tym, że co trzeci Polak, nie podejmuje żadnej aktywności fizycznej, wydaje się sensowne wspieranie pracowników w dbaniu o stan zdrowia, który de facto rzutuje na świadczoną pracę. Wychodząc naprzeciw oczekiwaniom pracowników oraz w myśli idei work-life balance, w ofercie często możemy spotkać także możliwość elastycznego świadczenia pracy. Elastyczne formy pracy najczęściej dotyczą możliwości rozpoczęcia pracy w szerszym przedziale czasowym (np. pomiędzy 6:00 – 10:00), bądź częściową możliwość pracy zdalnej, w trybie home office (najczęściej 1-2 dni w tygodniu). 
Nieco bardziej wymagające jest inicjowanie eventów i integracji firmowych, co podyktowane jest złożonością osobowości składających się na zespół, ich preferencji, a także samą ich dyspozycyjnością. Jeśli chodzi o brak sukcesów organizowanych eventów firmowych, pracownicy najczęściej wskazują na konieczność poświęcania czasu wolnego na firmowe wydarzenia, a także niską ich atrakcyjność (część wydarzeń bywa obowiązkowa, a z nieobecności należy się co najmniej wytłumaczyć). Zanim więc zdecydujemy o poniesieniu kosztów na wydarzenie dla pracowników, warto zapytać ich o opinie i preferencje co to tego, podobnie rzecz tyczy się szkoleń wewnętrznych. Poziom ich dopasowania, jakość przeprowadzenia, jak i faktyczna przydatność dla pracowników także budzi ich wątpliwość.
Dodatkowo…
W sektorze IT pracownicy mogą liczyć na dodatkowe bonusy, niezwiązane bezpośrednio z pracą, jednak pozytywnie wpływające na pozostałe aspekty życia, w postaci: voucherów i kuponów zakupowych do markowych sklepów i dyskontów, bonów na paliwo, dofinansowań posiłków, bądź pokrycie ich kosztów. Pracownicy mogą liczyć także na wsparcie firmy w dalszym rozwoju kariery, dzięki wyznaczeniu mentora, który na bieżąco pracuje z pracownikiem, definiuje jego mocne i słabe strony oraz bierze udział w dalszym planowaniu jego rozwoju.
Aby zachęcić potencjalnych pracowników do podjęcia zatrudnienia, coraz częściej organizacje, w pakiet proponowanych świadczeń, włączają ofertę wsparcia w relokacji, która przyjmuje formę dofinansowania kosztów przeprowadzki bądź w formie bonusu finansowego w wymiarze od 2 000 do nawet 20 000 PLN. Już zatrudnieni mogą natomiast liczyć na dodatkowy bonus za polecenie znajomego do pracy, który zostanie zatrudniony. Taki bonus przybiera najczęściej postać zastrzyku finansowego w wysokości 1 000 do nawet 15 000 PLN. 

Z powyższego zestawienia wynika, iż firmy coraz bardziej dbają o zdrowie pracowników, starają się także tworzyć przyjazne środowisko pracy. Zaskakujący jest jednak niewielki udział, pośród głównych benefitów, aspektów związanych z szeroko rozumianym rozwojem pracowników, kiedy to właśnie szeroko rozumianą chęć rozwoju, specjaliści IT, podają jako jedną z kluczowych (poza stawką), decydując się na zmianę projektu/pracodawcy.

Połowa firm deklaruje organizację zajęć językowych dla pracowników, część z nich odbywa się w ramach godzin świadczonej pracy i jest w pełni sfinansowana przez pracodawcę, natomiast część przybiera formę dofinansowania zajęć językowych, realizowanych poza organizacją bądź dofinansowania zajęć z lektorem, który przychodzi do firmy. Co trzeci pracodawca oferuje także wsparcie w rozwoju pracowników. Przybiera ono najczęściej formę, dostępu do platform szkoleniowych, rzadziej założonego budżetu szkoleniowego per osoba. 
Jeśli chodzi o dostęp do szkoleń zewnętrznych, pracownicy często muszą udowadniać ich przydatność i bezpośrednie przełożenie na zakres obecnie realizowanych zadań. Forma wsparcia przybiera wówczas formę celowego dofinansowania, czasem pełnego pokrycia kosztów związanych z uczestnictwem w szkoleniach, konferencjach i stricte branżowych wydarzeniach. Natomiast co czwarty pracodawca w branży IT deklaruje posiadanie budżetu szkoleniowego stricte przeznaczonego na szkolenia branżowe, jednak mniej niż 10% poddanych analizie firm, oferuje pracownikom budżet szkoleniowy, którym mogą swobodnie dysponować na cele rozwojowe i wynosi on zwykle 1000 – 2000 PLN rocznie. 
Na co jeszcze mogą liczyć pracownicy?
W Polskich firmach IT można liczyć także na strefy relaksu, w skład których może wejść strefa wypoczynku, sale z grami (dart, piłkarzyki, PlayStation, etc.), jak i dodatkowe miejsce do pracy ze stojącymi pulpitami na laptopy, bądź dodatkowe miejsce, z którego można pracować, podjąć dyskusję z innymi członkami zespołu, które nie zawsze wypełniają znamion stricte sal konferencyjnych, a bardziej nieformalnych przestrzeni. 
Poza tym niektóre firmy (nie tylko z sektora IT), oferują swoim pracownikom dodatkowe udogodnienia, na które mogą się składać: dodatkowe płatne dni wolne jako forma docenienia długoletnich pracowników, bądź jako bonus np. z tytułu narodzin dziecka. Mało kto jednak może liczyć także na możliwość realizowania dodatkowych projektów, autorskich pomysłów w godzinach pracy. Jedna z firm zdecydowała się nawet zabrać pracowników na miesięczny wyjazd zagraniczny, w którego czasie pracownicy realizowali swoje obowiązki służbowe, a po godzinach oddawali się możliwościom, jakie stwarzało egzotyczne miejsce. 

Pracownicy z rynków zagranicznych, w niektórych organizacjach (w tym spoza IT), mogą liczyć na pokrycie czy dofinansowanie kosztów dojazdu do pracy, co może przybierać formę pokrycia kosztów dojazdu komunikacją miejską czy pokrycia kosztów korzystania z miejskich rowerów (w tym obrandowanych logotypem firmy). Część pracowników może skorzystać także z dofinansowania w żłobkach i przedszkolach, bądź skorzystać z przyzakładowych placówek. Zdarzają się także oferty pracy umożliwiające korzystanie z usług firmowego concierge, który może pomóc w przewiezieniu rzeczy do pralni, zakupie upominków lub nadaniu przesyłki. 
Niektórzy mogą liczyć nawet na dostęp do specjalistów od żywienia, trenerów personalnych czy nawet masażystów przychodzących regularnie do biura, co znajduje uzasadnienie zwłaszcza pośród pracowników mających siedzący tryb życia, niewielki poziom aktywności ruchowej, które predysponują do występowania chorób cywilizacyjnych, którym już nawet pracodawcy usiłują przeciwdziałać.

Nietypowe benefity
Praktyki światowe, pokazują, że pracownicy mogą liczyć także na nietypowe benefity. Spośród tego grona zdecydowanie wyróżnia się oferta:

Apple i Facebooka, których pracownice mogą liczyć na finansowy udział w procedurze mrożenia komórek jajowych. 
Google, w którym po śmierci pracownika współmałżonkowi wypłaca się 50% jego pensji przez okres 10 lat. 
Boxed, który zdecydował o pokryciu kosztów wesela swoich pracowników do wysokości 20 000 USD.
Cox Enterprises oferuje dofinansowanie instalacji paneli słonecznych do wysokości 500 USD.
Twilio oferuje pracownikom miesięcznie 30 USD od Kindle na zakup książek. 
Amerykański oddział Accenture oferuje swoim pracownikom dofinansowanie terapii hormonalnej oraz opieki specjalistycznej dla osób przechodzących procedurę zmiany płci. 
S.C. Johnson czy Zappos oferuje usługi concierge.
W Japonii można natomiast liczyć na „urlop na złamane serce”, aby dojść do siebie po nieudanym związku. 

Powyższe zestawienie pokazuje, że pracodawcy usiłują aktywnie uczestniczyć w życiu swoich pracowników i odpowiadać na potrzeby pochodzące także ze sfery prywatnej. Wszystkie te inicjatywy ukazują, iż zdefiniowali potrzeby i usiłują na nie odpowiedzieć. Co zdaje się godne pochwały, pomimo iż niektóre pozycje  wydawać się mogą kontrowersyjne. 
Czy benefity decydują o przyjęciu oferty pracy bądź kontynuowaniu zatrudnienia u pracodawcy?
Praktyka rynkowa pokazuje, że na szerszy i bogatszy pakiet benefitów (w tym w sektorze IT) i dofinansowań mogą liczyć pracownicy zatrudnieni na stałe na podstawie umowy o pracę. Osoby pozostające na kontraktach B2B mogą liczyć na klasyczny pakiet benefitów (prywatna opieka medyczna, karta sportowa i ubezpieczenie na życie) bądź i taka oferta pozostaje poza ich zasięgiem. 
Wynagrodzenie to nadal najatrakcyjniejszy czynnik, pośród całej ofert, jaka jest dedykowana pracownikom nie tylko w świecie IT. Nawet te atrakcyjne, benefity stanowią jedynie dodatek do wynagrodzenia i rzadko kiedy stanowią o przewadze konkurencyjnej oferty (chyba że mówimy o dobrze wymodelowanym i szeroko rozumianym środowisku pracy). W związku z tym, że wiążą się z niemałymi kosztami, jakie ponoszą pracodawcy na ich rzecz, warto przeanalizować ich strukturę, a także na bieżąco analizować poziom ich wykorzystania oraz satysfakcji, aby były faktycznym wsparciem dla pracowników, a nie jedynie suchym sloganem. 